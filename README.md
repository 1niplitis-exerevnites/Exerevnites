# Exerevnites
Έργο για τον 2ο Πανελλήνιο Διαγωνισμό Ανοιχτών Τεχνολογιών στην Εκπαίδευση


ΠΡΟΓΡΑΜΜΑΤΙΣΜΟΣ ΤΟΥ ΕΡΓΟΥ

Το έργο πραγματεύεται τις Ανανεώσιμες Πηγές Ενέργειας κι έχει ως στόχο την ενημέρωση κι ευαισθητοποίηση των μαθητών σχετικά με την αναγκαιότητα της χρήσης τους έναντι των μη ανανεώσιμων. 

Για την επίτευξη του στόχου θα χρησιμοποιηθεί το ρομπότ Thymio.

Συγκεκριμένα, οι Εξερευνητές θα δημιουργήσουν αρχικά μια μακέτα με τρισδιάστατες εικόνες διαφόρων πηγών ενέργειας (πετρελαίου, ορυκτών ανθράκων, φυσικού αερίου, πυρηνικής ενέργειας αλλά και ήλιου, αέρα, νερού, βιομάζας, γεωθερμίας) και, στη συνέχεια, θα προσπαθήσουν να ακολουθήσουν μια διαδρομή μέσα από τις ανανεώσιμες μόνο πηγές ενέργειας αποφεύγοντας τις μη ανανεώσιμες κι αξιοποιώντας τις 6 προ-προγραμματισμένες συμπεριφορές του ρομπότ Thymio.

Θα χρειαστούμε:

1 Wireless Thymio

tablet

voice recorder

μουσαμά διαστάσεων 1,60 Χ 1,60 περίπου

1 κιτ ηλιακής ανεμογεννήτριας

1 φωτοβολταϊκή πλάκα με λάμπα led

ανακυκλώσιμα υλικά (χαρτόκουτα, χαρτόνια, κώνους κλωστοϋφαντουργίας, υφάσματα κτλ)

πινέλα, χρώματα

έγχρωμο εκτυπωτή



ΥΛΟΠΟΙΗΣΗ ΤΟΥ ΕΡΓΟΥ

Τα νήπια γνώρισαν αρχικά τι ονομάζουμε ενέργεια, γιατί μας χρειάζεται, πού τη συναντούμε και από πού την παίρνουμε... Στη συνέχεια, ήρθαν σε επαφή με τις ανανεώσιμες και μη ανανεώσιμες πηγές ενέργειας μέσα από βιβλία, video και μια σειρά δραστηριοτήτων και παιχνιδιών προσαρμοσμένων στην ηλικία τους.  Γνώρισαν, εξάλλου, τόσο την αιολική όσο και την ηλιακή ενέργεια μέσω πειραματισμών με συγκεκριμένα κιτ ανεμογεννήτριας και φωτοβολταϊκών.

Ταυτόχρονα, ήρθαν σε επαφή με το ρομποτάκι Thymio και γνώρισαν τις 6 προ-προγραμματισμένες λειτουργίες του μέσα από διάφορες δραστηριότητες εξοικείωσης.

Εύλογα, λοιπόν, τέθηκε το ερώτημα: θα μπορούσε ο Thymio να μας βοηθήσει να ενημερώσουμε και τους μεγάλους για την αναγκαιότητα της χρήσης των ανανεώσιμων πηγών ενέργειας στη ζωή μας; Πώς; Οι προτάσεις έπεσαν βροχή και καταλήξαμε στη δημιουργία μιας μακέτας με πολλές διασταυρώσεις, όπου θα κινούνταν ο Thymio και θα επέλεγε τις ανανεώσιμες πηγές ενέργειας έναντι των μη ανανεώσιμων. Συμφωνήσαμε, κατόπιν, στον τρόπο με τον οποίο θα δηλώναμε την αξιοποίηση των διαφόρων μορφών ενέργειας (πχ την αξιοποίηση της δύναμης του νερού με ένα υδροηλεκτρικό φράγμα, την καύση του λιγνίτη σε εργοστάσιο παραγωγής ηλεκτρικού ρεύματος, την αξιοποίηση της ενέργειας του αέρα με μια ανεμογεννήτρια κοκ).

Αμέσως μετά ξεκίνησε η κατασκευή της μακέτας μας.

Προχωρήσαμε στη δημιουργία του "εξερευνητή" Thymio με τουβλάκια Lego, καθώς και στη δημιουργία των πινακίδων των διασταυρώσεων χρησιμοποιώντας voice recorder και εφαρμογή δημιουργίας QR code στον υπολογιστή.

Το έργο ολοκληρώθηκε με την εξερεύνηση από το ρομπότ Thymio της πόλης που κατασκευάσαμε.
